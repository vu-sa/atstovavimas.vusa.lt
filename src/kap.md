<!--<script setup lang="ts">-->
<!--import StructureGraph from './components/StructureGraph.vue'-->
<!--import KAP from './graphs/KAP.svg?component'-->
<!--</script>-->

# KAP

<!--<StructureGraph :svg-object="KAP" />-->

## KAP schemos aprašymas

Čia pavaizduota VU kamieninio akademinio padalinio (fakulteto,
instituto, centro, akademijos, mokyklos) (toliau – VU KAP), kuris atlieka pagrindinę
visų rūšių pagrindinę universiteto veiklą, schema. VU KAP vadovaujasi statutu,
Senato patvirtintais pavyzdiniais VU KAP nuostatais ir kitais
Universiteto veiklos dokumentais. Kiekvieno VU KAP internetiniame
puslapyje rasite jo veiklos dokumentus. Taip pat šie dokumentai
patalpinti prie [VU Senato priimamų sprendimų](https://www.vu.lt/apiemus/struktura/senatas/senato-sprendimai)

<!-- Naudodamiesi šia schema sužinosite, kokie yra VU KAP dariniai ir kaip
jie susiję tarpusavyje. Plačiau apie kiekvieną iš jų skaitykite
paspaudus nuorodas. -->

Kodėl svarbu suvokti VU KAP struktūrą? Todėl, kad mes patys įsitraukiame
į VU KAP struktūras kaip studentų atstovai, arba renkame studentų
atstovus į šiuos darinius VU SA P ataskaitinių rinkiminių konferencijų
metu. Taip pat ši schema padeda suvokti, į kokį darinį kreiptis, norint
išspręsti problemą, kilusią VU KAP, pavyzdžiui, kilus konfliktui dėl
galutinio dalyko įvertinimo, ar norint patobulinti savo studijų
programą.

Schema parengta vadovaujantis: [KAP pavyzdiniais nuostatais](https://www.vu.lt/site_files/Reguliaminas/Kamieninio_akademinio_padalinio_pavyzdiniai_nuostatai.pdf)

## Vilniaus universiteto kamieniniai akademiniai padaliniai

Vilniaus universiteto kamieniniai akademiniai padaliniai (toliau – VU
KAP) – fakultetai, institutai, centrai, akademijos, mokyklos – tai vidiniai
organizaciniai Universiteto dariniai, kuriuose vykdoma visų rūšių
pagrindinė Universiteto veikla. KAP veiklos tikslai – rengti aukštos
kvalifikacijos specialistus ir mokslininkus, plėtoti aukšto tarptautinio
lygio mokslinius tyrimus, užtikrinti mokslo ir studijų vienovę,
užtikrinti mokslinių tyrimų ir studijų kokybę ir ugdyti aktyvius ir atsakingus piliečius ir visuomenės lyderius.

### VU KAP Taryba

VU KAP Taryba – kolegialus VU KAP valdymo organas, renkamas 4 metams.
VU KAP taryba renka VU KAP vadovą, ir tvirtina jo pavaduotojus, VU KAP
veiklos planą, biudžetą, mokslinių tyrimų kryptis, SPK ir VU KAP
komisijų sudėtis (išskyrus studentų atstovus), svarsto naujas studijų
programas bei esamų studijų programų keitimus, vertina mokslinių tyrimų
ir studijų rezultatus. VU KAP Tarybą sudaro VU KAP vadovas, dėstytojai,
akademinės ir neakademinės bendruomenės nariai bei socialiniai
partneriai ir studentai.

#### VU KAP Tarybos pirmininkas

VU KAP Tarybos pirmininkas – organizuoja sklandų VU KAP Tarybos darbą.

### VU KAP vadovas

VU KAP vadovas yra renkamas KAP Tarybos 5 metams ir atsako už vadovavimą
KAP bei už KAP veiklos plano įgyvendinimą ir jo atitikimą Universiteto
Statutui, bendrą studijų programų ir mokslinių tyrimų efektyvumą bei
raidos kokybę pagrindinėje KAP veiklos srityje.

#### VU KAP vadovo pavaduotojai

KAP vadovas turi pavaduotojus, kurių vienas atsakingas už KAP studijų
organizavimą, o kiti – už mokslinius tyrimus, KAP infrastruktūros
naudojimą ir plėtrą.

## VU Šakinis akademinis padalinys

VU Šakinis akademinis padalinys (toliau – ŠAP) – KAP struktūrinis
padalinys, kurio pagrindinė veikla – moksliniai tyrimai ir studijos.

### VU ŠAP vadovas

ŠAP vadovas atsako už vadovavimą ŠAP, ŠAP veiklos plano parengimą ir
įgyvendinimą vadovaujantis KAP veiklos planu bei už ŠAP vykdomos mokslo
veiklos kokybę ir rezultatus bei sąsajas su atitinkamų krypčių
studijomis.

### VU KAP dekanatas / direktoratas (jeigu KAP nėra fakultetas)

Nuolat veikianti VU KAP vadovui veiklos organizavimo klausimais
patarianti institucija. Į jos sudėtį įeina VU KAP vadovo pavaduotojai,
ŠAP vadovai ir VU SA P pirmininkas.

## Studijų kolegija

Pataria už studijų organizavimą atsakingam VU KAP vadovo pavaduotojui
studijų vykdymo ir jų kokybės gerinimo klausimais. Studijų kolegiją
sudaro VU KAP veikiančių SPK pirmininkai ir VU SA deleguotas studentų
atstovas.

## Studijų programų komitetai

Studijų programų komitetai (toliau – SPK) studijų programų valdymo
dariniai, atsakingi už studijų programų kokybę bei jų siekinių
įgyvendinimą.

Pagrindinės SPK funkcijos:

1.  Stebėti ir tobulinti studijų programos tikslų, ugdomų kompetencijų,
    turinio, metodų ir studentų pasiekimų vertinimų vientisumą, studijų
    programos aktualumą ir konkurencingumą;
2.  Analizuoti studijų programos įgyvendinimą, identifikuoti problemas
    ir siūlyti jų sprendimo būdus, atnaujinti programą;
3.  Rengti studijų programos realizavimo ataskaitas ir pristatyti jas VU
    KAP tarybai bent kartą per mokslo metus;
4.  Tvirtina kreditų kaupimo ir perkėlimo sprendimus, individualius
    studijų planus;
5.  Tvirtina neformaliuoju ir savišvietos būdu įgytas kompetencijas.

SPK sudaro studijų programą įgyvendinantys dėstytojai, socialiniai partneriai, bent vienas studentų atstovas (jungtinio studijų programų komiteto atveju – bent 2).

Į studentų atstovą savo SPK gali kreiptis, jei turi pasiūlymų, kaip būtų
galima pagerinti studijų programos vykdymo kokybę bei kitais studijų
programos vykdymo ar individualaus studijų plano sudarymo klausimais.

[Išsamiau](https://www.vu.lt/site_files/Reguliaminas/SPK_nuostatai_galutinis_2018.pdf)

## Doktorantūros mokykla

Doktorantūros mokykla – tai kamieninio akademinio padalinio ar kelių
kamieninių akademinių padalinių vidinis organizacinis darinys,
atsakingas už kelių gretutinių mokslo krypčių doktorantūros studijų ir
doktorantų mokslinių tyrimų organizavimą Universitete, siekiant
užtikrinti doktorantūros studijų kokybę ir sudaryti tinkamas sąlygas
doktorantams vykdyti mokslinius tyrimus ir eksperimentinės plėtros
darbus.

[Išsamiau](https://www.vu.lt/site_files/Senatas_Taryba/S-2017-10-1/VU_doktoranturos_mokyklu_nuostatai.pdf)

## VU KAP ginčų nagrinėjimo komisija

Komisija nagrinėja pareiškimus dėl ginčų, susijusių su mokslo ir studijų
veikla, tarp Padalinio vykdomus studijų dalykus (modulius)
studijuojančiųjų ir kitų bendruomenės narių, dirbančių Padalinyje. VU
KAP ginčų nagrinėjimo komisija svarsto apeliacijas dėl Padalinyje
vykdomų studijų dalykų pasiekimų vertinimo, tarpinių atsiskaitymų,
egzaminų laikymo, baigiamojo egzamino ar baigiamojo darbo gynimo
procedūros ar kitų pažeidimų, galimai turinčių įtakos galutiniam studijų
dalyko pasiekimų vertinimui.

VU KAP ginčų nagrinėjimo komisiją sudaro 3 VU KAP dėstytojai ir **3 studentų atstovai**.

[Išsamiau](https://www.vu.lt/site_files/Reguliaminas/KAP_gin%C4%8D%C5%B3_nagrin%C4%97jimo_komisijos_nuostatai_2019-04-16.pdf)

## VU KAP akademinės etikos komisija

Komisija nagrinėja kreipimusis dėl akademinės bendruomenės narių,
dirbančių ar studijuojančių tame Padalinyje, veiksmų, galimai
pažeidžiančių akademinę etiką.

VU KAP akademinės etikos komisiją sudaro 4 VU KAP dėstytojai ir **2 studentų atstovai**.

[Išsamiau](https://www.vu.lt/site_files/SPN-55_KAP_AEK_nuostatai.pdf)

## VU KAP priėmimo-atestacinė komisija

Vykdo dėstytojų ir mokslo darbuotojų konkursą pareigoms eiti bei jų
atestavimą – sprendžia dėstytojų priėmimo ir sutarčių su Universitetu
pratęsimo klausimus. Baigiantis dėstytojo darbo sutarties su
Universitetu laikotarpiui, Komisija vertina dėstytojo studijų vykdymo
bei mokslinę veiklą ir sprendžia, ar darbo sutartis bus pratęsta.

[Išsamiau](https://www.vu.lt/site_files/2023-12-14_Konkursų_atestacijų_nuostatų_projektas_Senatui_galutinis.pdf)

## VU KAP rinkimų komisija

Atsakinga už rinkimų organizavimą padalinyje. VU KAP rinkimų komisijoje
posėdžiams gaunama informacija yra konfidenciali, todėl niekur nėra
skelbiama.

## Laikinosios darbo grupės bei vardinių stipendijų komisijos

VU KAP vadovo arba Tarybos sprendimu sudaromi dariniai tam tikram
klausimui išspręsti. Šios darbo grupės yra laikinos ir veikia tol, kol
atlieka paskirtą užduotį.
