# Švietimo, mokslo ir sporto ministerija

## LR Švietimo, mokslo ir sporto ministerijos ir susijusių struktūrų schema

\@include(\'graphs.SMSM\')

Vyriausybės ir su ja susijusių struktūrų schemoje nagrinėjome aukštojo
mokslo politikos įgyvendinimą.

Švietimo klausimai yra susiję su Švietimo, mokslo ir sporto ministerija
(ŠMSM) ar jai pavaldžiomis institucijomis, todėl inicijuojant įstatymo
ar nutarimo pakeitimą, svarbu įsigilinti, koks yra ministerijos darbo
organizavimas, kokiuose departamentuose ir skyriuose gali atsidurti
konkretūs klausimai bei kokie departamentai ir / ar skyriai gali padėti
klausimo svarstymo eigoje.

Atskirų klausimų svarstyme ŠMSM ministras ar ministerijai pavaldžios
institucijos turi teisę sukurti komisijas arba darbo grupes. Poreikį tam
tikroms darbo grupėms gali išreikšti ir studentų atstovai. Dažnu atveju
į šių klausimų svarstymą gali būti įtraukos ir ŠMSM pavaldžios
institucijos, todėl reikia žinoti ir jų kompetencijas ir kuruojamus
klausimus.

Schemoje apibendrintai pavaizduoti visi departamentai, tačiau mums, kaip
studentų atstovams, yra ypač svarbūs keli departamentų skyriai, nes jie
daugiausia prisideda prie aukštojo mokslo politikos įgyvendinimo:

## Studijų, mokslo ir technologijų departamento Studijų skyrius

Šis skyrius analizuoja aukštąjį mokslą reglamentuojančius įstatymus,
Vyriausybės nutarimus, teikia išvadas aukštojo mokslo sistemos vystymo,
aukštųjų mokyklų steigimo ar pertvarkymo, aukštųjų mokyklų veiklos ir
studijų kokybės reikalavimų, studentų priėmimo, studijų vietų skaičiaus
bei studijų proceso organizavimo ir kitais klausimais. Be to, Studijų
skyrius dalyvauja rengiant studijų krypčių aprašus, rengiant bei
įgyvendinant kvalifikacijų sistemą, bendradarbiauja su valstybės,
ekspertinėmis, aukštųjų mokyklų veiklą koordinuojančiomis
institucijomis, studentų atstovais.

Išsamiau galite susipažinti
[čia](https://www.smm.lt/uploads/contacts/docs/35_c84ac34e8fd28c86e657ac5d7d7a7b61.pdf)

## Ekonomikos departamento mokslo ir studijų ekonomikos skyrius

Šis skyrius dalyvauja formuojant bei įgyvendinant mokslo ir studijų
sistemos finansavimo politiką ir siekia, kad būtų racionaliai
paskirstomi ir naudojami mokslui bei studijoms skirti valstybės biudžeto
finansai. Mokslo ir studijų ekonomikos skyrius dalyvauja mokslo bei
studijų finansavimą liečiančių įstatymų ar nutarimų rengime.

Išsamiau galite susipažinti
[čia](https://www.smm.lt/uploads/contacts/docs/43_0fb5f778a2fa662814f06d143800b9a7.pdf)

## Mokymosi visą gyvenimą departamento neformalaus švietimo skyrius

Vienas iš skyriaus uždavinių yra dalyvauti formuojant ir įgyvendinant
valstybinę mokymosi visą gyvenimą ir suaugusiųjų švietimo politiką.
Vykdydamas paskirtas užduotis, šis skyrius rengia siūlymus ir teisės
aktų projektus dėl mokymosi visą gyvenimą sistemos, kvalifikacijų
sandaros ir neformaliuoju būdu įgytų kompetencijų pripažinimo sistemos
tobulinimo bei plėtros, koordinuoja kvalifikacijų sandaros ir
neformaliuoju būdu įgytų kompetencijų pripažinimą, koordinuoja
neformaliojo suaugusiųjų švietimo ir tęstinio mokymosi įstatymo
įgyvendinimą.

Išsamiau galite susipažinti
[čia](https://www.smm.lt/uploads/contacts/docs/125_02e6278ec24278c874c9dfeb650070d7.pdf)

Šios įstaigos veikla yra planuojama -- yra tvirtinami strateginiai,
metiniai veiklos planai bei kiti planavimo dokumentai, kurie yra viešai
prieinami ministerijos interneto svetainėje.

## Švietimo, mokslo ir sporto ministras

Švietimo, mokslo ir sporto ministras -- remiantis LR Vyriausybės
įstatymu ir LR Vyriausybės nutarimu „Dėl ministrams pavedamų valdymo
sričių", ŠMSM ministras yra atsakingas už švietimo, mokslo bei sporto
sritis ir vadovauja ministerijai, užtikrina teisės aktų įgyvendinimą,
teikia Vyriausybei įstatymų ar kitų teisės aktų projektus, pasirašo
įsakymus ir tikrina jų įgyvendinimą, rengia ir tvirtina jam pavestų
valdymo sričių strateginį veiklos planą, koordinuoja ir kontroliuoja
ŠMSM administracijos padalinių veiklą, nustato ŠMSM viceministrų bei
kanclerio administravimo sritis ir atlieka kitas funkcijas.

Išsamiau su ministrų funkcijomis galite susipažinti
[čia](https://e-seimas.lrs.lt/portal/legalAct/lt/TAD/TAIS.5807/asr)
(26 straipsnis).

Su LR Vyriausybės nutarimu „Dėl ministrams pavedamų valdymo sričių"
galite susipažinti
[čia](https://e-seimas.lrs.lt/portal/legalAct/lt/TAD/TAIS.368484/asr)

## Švietimo, mokslo ir sporto viceministrai

Švietimo, mokslo ir sporto viceministrai -- viceministrai ŠMSM ministro
nustatytose veiklos srityse atlieka Vyriausybės įstatyme nustatytas
funkcijas. Kadangi viceministrų skaičius ir funkcijos gali skirtis tarp
kadencijų, iliustruojant 2020--2024 m. pavyzdžiu keturių viceministrų
veiklos laukai buvo šie -- studijų, mokslo ir technologijų klausimai;
ikimokyklinio, priešmokyklinio ir bendrojo ugdymo klausimai; fizinio
aktyvumo ir aukšto meistriškumo mokslo klausimai; profesinio mokymo ir
orientavimo klausimai.

[Išsamiau su ŠMSM viceministrų funkcijomis galite susipažinti čia
(ministerijos vadovybės
skiltis)](https://www.smm.lt/web/lt/contacts)

## Švietimo, mokslo ir sporto ministro patarėjai

Švietimo, mokslo ir sporto ministro patarėjai -- padeda ministrui
suformuoti politines nuostatas ir prioritetus, priimti sprendimus ir
juos įgyvendinti. Ministras savo įgaliojimų laikotarpiu gali turėti
visuomeninių konsultantų, kurie jo prašymu teikia jam konsultacijas,
pasiūlymus, išvadas ir kitą informaciją.

[Išsamiau su ŠMSM patarėjų ir padėjėjų funkcijomis galite susipažinti
čia (ministro patarėjų ir
padėjėjų](https://www.smm.lt/web/lt/contacts) skiltis.

## Švietimo, mokslo ir sporto ministerijos kancleris

Kancleris -- politinio (asmeninio) pasitikėjimo valstybės tarnautojas,
pavaldus ministrui. Švietimo, mokslo ir sporto ministerijos kancleris
atlieka Vyriausybės įstatyme nustatytas, kitų įstatymų, Vyriausybės
nutarimų ir ministro pavestas funkcijas. ŠMSM kancleris vadovauja
ministerijos administracijai, pagal kompetenciją priima potvarkius,
saugo ministerijos antspaudą ir atsako už jo naudojimą.

[Išsamiau su kanclerio funkcijomis galite susipažinti ŠMSM
nuostatuose](https://www.smm.lt/web/lt/administracine-informacija/nuostatai)

## Kiti skyriai ir grupės

Kiti skyriai ir grupės -- užtikrina pagrindinių ŠMSM procesų
įgyvendinimą.

[Plačiau galite susipažinti
čia](https://www.smm.lt/web/lt/struktura-ir-kontaktai/ministerijos-struktura)

![](/img/main/image050.jpg){.img-fluid}

## ŠMSM departamentai

Toliau yra trumpai pristatomi ŠMSM struktūroje esantys departamentai:

### Bendrojo ugdymo departamentas

Formuoja ir įgyvendina valstybinę ikimokyklinio, priešmokyklinio ir
bendrojo ugdymo politiką, švietimo pagalbos politiką ir dalyvauja
kuriant valstybinę švietimo politiką kartu su jos įgyvendinimo
strategija.

Išsamiau su departamentu galite susipažinti
[čia](https://www.smm.lt/uploads/contacts/docs/5_daede736d9db353e114f44dade1e1da7.pdf)

### Švietimo kokybės ir regioninės politikos departamentas

Dalyvauja kuriant valstybinę švietimo politiką, kartu su savivaldybių
administracijomis užtikrina švietimo prieinamumą, teikia metodinę
pagalbą švietimo teikėjams, formuoja bei įgyvendina valstybės politiką
formaliojo švietimo programas vykdančių mokyklų (išskyrus aukštąsias)
pagalbos mokiniui, mokytojui ir mokyklai įstaigų tinklo kūrimo ar
pertvarkymo, vidurinio ugdymo programų akreditavimo srityse.

Išsamiau su departamentu galite susipažinti
[čia](https://www.smm.lt/uploads/contacts/docs/11_3e5315a128a1358eb16310779dbb7de6.pdf)

### Studijų, mokslo ir technologijų departamentas

Formuoja ir įgyvendina valstybinę studijų bei mokslinių tyrimų ir
eksperimentinės plėtros (toliau -- MTEP) politiką, koordinuoja šių
sričių veiklą, skatina bendradarbiavimą studijų ir MTEP srityse,
užtikrina tęstinio mokymosi ir suaugusiųjų švietimo sistemos
funkcionavimą.

Išsamiau su departamentu galite susipažinti
[čia](https://www.smm.lt/uploads/contacts/docs/15_57b81ae1bcad5a4ce5363cdff7c6d82b.pdf)

### Mokymosi visą gyvenimą departamentas

formuoja ir įgyvendina valstybinę mokymosi visą gyvenimą, profesinio
mokymosi, kvalifikacijų sistemos formavimo bei suaugusiųjų neformaliojo
švietimo politiką.

Išsamiau su departamentu galite susipažinti
[čia](https://www.smm.lt/uploads/contacts/docs/123_a83450582697747833d0b83f3b38e04e.pdf)

### Ekonomikos departamentas

tobulina švietimo, mokslo ir studijų finansavimo sistemą, užtikrina
racionalų išteklių paskirstymą bei naudojimą, įgyvendina veiksmingą
investicijų politiką, stiprina ir plėtoja švietimo įstaigų bei mokslo ir
studijų institucijų materialinę bazę.

Išsamiau su departamentu galite susipažinti
[čia](https://www.smm.lt/uploads/contacts/docs/22_086ee1f6e951b25a85393232d7fe2761.pdf)

### Tarptautinio bendradarbiavimo ir Europos integracijos departamentas

koordinuoja tarptautinio bendradarbiavimo švietimo, studijų ir mokslo
srityje politikos įgyvendinimą, teikia siūlymus dėl tarptautinio
bendradarbiavimo švietimo, mokslo ir studijų srityje plėtros galimybių,
bendradarbiauja su tarptautinėmis organizacijomis ar institucijomis, su
kuriomis Lietuva glaudžiai bendradarbiauja tarptautinių programų
įgyvendinimo klausimais, švietimo, mokslo ir studijų srityse.

Išsamiau su departamentu galite susipažinti
[čia](https://www.smm.lt/uploads/contacts/docs/46_43f40490d14a7064b07cab9cea4065e2.pdf)

### Europos Sąjungos paramos koordinavimo departamentas

formuoja bei įgyvendina ES struktūrinės paramos panaudojimo švietimui ir
mokslui politiką ir dalyvauja formuojant ES struktūrinės paramos
programų įgyvendinimą Lietuvoje.

Išsamiau su departamentu galite susipažinti
[čia](https://www.smm.lt/uploads/contacts/docs/21_b309d70d38b5c77871d84a6d63b59d4f.pdf)

### Teisės ir administravimo departamentas

užtikrina pateiktų vertinti teisės aktų projektų atitikimą LR įstatymams
ir kitiems teisės aktams, dalyvauja rengiant įstatymų, Vyriausybės
nutarimų, ŠMSM ministro įsakymų projektus ministerijos kompetencijai
priskirtais klausimais.

Išsamiau su departamentu galite susipažinti
[čia](https://www.smm.lt/uploads/contacts/docs/142_8b331a55450da628852888134005f890.pdf)

## ŠMSM pavaldžios institucijos

### Studijų kokybės vertinimo centras

Studijų kokybės vertinimo centras (SKVC), tai LR valstybės biudžetinė
įstaiga, įgyvendinanti aukštojo mokslo kokybės priežiūros politiką ir
prisidedanti gerinant laisvo asmenų judėjimo sąlygas. SKVC skatina
aukštųjų mokyklų veiklos kokybę per išorinį vertinimą bei institucijų ir
studijų programų akreditavimą bei kuria palankias laisvo asmenų judėjimo
sąlygas organizuojant ir vykdant užsienio institucijose įgytų, su
aukštuoju mokslu susijusių kvalifikacijų vertinimą ir (arba) pripažinimą
Lietuvos Respublikoje.

Su SKVC nuostatais galite susipažinti
[čia](https://www.e-tar.lt/portal/legalAct.html?documentId=09280450abfa11e6b844f0f29024f5ac)

Išsamiau su SKVC galite susipažinti
[čia](https://www.skvc.lt/default/lt/)

Atstovavimo procese verta žinoti ir patariančiąsias SKVC institucijas:

#### Studijų kokybės vertinimo centro apeliacinė komisija

Apeliacinė komisija nagrinėja aukštųjų mokyklų pateiktas apeliacijas dėl
SKVC priimtų sprendimų dėl studijų programų, studijų krypčių, paraiškos
dokumentų leidimui vykdyti studijas ir su studijomis susijusią veiklą,
Lietuvos aukštųjų mokyklų, užsienio aukštųjų mokyklų filialų Lietuvos
Respublikoje veiklos išorinio vertinimo. Taip pat teikia SKVC siūlymus
dėl teisės aktų, reglamentuojančių studijas ir jų organizavimą,
vertinimą, registravimą, akreditavimą ir apeliavimo tvarką, tobulinimo.
Šios komisijos sudėtyje veikia vienas studentų atstovas.

Išsamiau su šia komisija galite susipažinti
[čia](https://www.e-tar.lt/portal/lt/legalAct/014819f0ebf811e99681cd81dcdca52c)

#### Studijų vertinimo komisija

Studijų vertinimo komisija svarsto ekspertų parengtas studijų programų
išvadas ir pataria SKVC programų vertinimo klausimais. Komisija
nagrinėja ekspertų parengtas išvadas siekdama užtikrinti, kad jos būtų
objektyvios, išsamios ir pagrįstos. Komisijoje veikia vienas studentų
atstovas.

Išsamiau su šia komisija galite susipažinti
[čia](https://e-seimas.lrs.lt/portal/legalAct/lt/TAD/41e025c2eeb911e99ab7ff5a9ea34fcc?jfwid=-zvxcz1ufq)

#### Aukštųjų mokyklų vertinimo komisija

Aukštųjų mokyklų vertinimo komisija (AMVK) svarsto SKVC ekspertų
pateiktas išvadas dėl paraiškų leidimui vykdyti studijas ir su
studijomis susijusiai veiklai gauti, aukštųjų mokyklų veiklos išorinio
vertinimo. AMVK taip pat teikia siūlymus dėl teisės aktų,
reglamentuojančių aukštųjų mokyklų, užsienio aukštųjų mokyklų filialų
Lietuvos Respublikoje, išorinį vertinimą ir leidimų vykdyti studijas ir
su studijomis susijusią veiklą išdavimą. Komisijoje veikia vienas
studentų atstovas.

Išsamiau su šia komisija galite susipažinti
[čia](https://www.e-tar.lt/portal/lt/legalAct/c3c55b80321311eabe008ea93139d588/asr)

### Švietimo mainų ir paramos fondas (ŠMPF)

Švietimo mainų ir paramos fondas (ŠMPF) -- Lietuvos nacionalinė
agentūra, kuriai pavesta administruoti programą „Erasmus+" ir kitas
Europos Komisijos (EK) ir Lietuvos Respublikos Vyriausybės finansuojamas
iniciatyvas švietimo ir mokymo srityje.

Su ŠMPF įstatais galite susipažinti
[čia](https://www.smpf.lt/wp-content/uploads/2020/10/AR_2020-05-08.pdf)

Išsamiau su ŠMPF galite susipažinti
[čia](https://www.smpf.lt/lt/)

### Valstybinis studijų fondas (VSF)

Valstybinis studijų fondas (VSF) -- biudžetinė įstaiga, administruojanti
valstybės paskolas, valstybės remiamas paskolas studentams ir mokiniams,
kurie mokosi pagal formaliojo profesinio mokymo programas, kitą
finansinę paramą studentams ir profesiniam mokymui vykdyti, lėšas
studentų pilietiniams, moksliniams, verslumo, kūrybiniams ir sportiniams
projektams vykdyti. Fondo veiklos uždaviniai -- įgyvendinti švietimo
politiką, siekti aukštojo mokslo ir profesinio mokymo kokybės ir
prieinamumo, administruojant šiam tikslui skirtus valstybės išteklius.

Su VSF nuostatais galite susipažinti
[čia](https://www.e-tar.lt/portal/lt/legalAct/TAR.DA0C11CB3DA8/asr)

Išsamiau su VSF galite susipažinti
[čia](https://vsf.lrv.lt/)

### Nacionalinė švietimo agentūra (NŠA)

Nacionalinė švietimo agentūra dalyvauja įgyvendinant valstybinę
ikimokyklinio, priešmokyklinio, bendrojo ugdymo politiką, skatina
švietimo įstaigas (išskyrus aukštąsias mokyklas), kitus švietimo
teikėjus užtikrinti švietimo veiklos kokybę, teikiant informacinę,
konsultacinę, kvalifikacijos tobulinimo, ugdymo(si) aplinkos kūrimo
pagalbą.

Išsamiau su Nacionaline švietimo agentūra galite susipažinti
[čia](https://www.nsa.smm.lt/)

### Europos socialinio fondo agentūra (ESFA)

Europos socialinio fondo agentūra (ESFA) -- Agentūra siekia pagerinti
galimybes įsidarbinti padedant jauniems žmonėms baigus mokyklą
integruotis į darbo rinką arba apmokant mažiau kvalifikuotus darbo
ieškančius asmenis. Ji skelbia ministerijų patvirtintus kvietimus teikti
paraiškas, konsultuoja pareiškėjus, vertina paraiškas, rengia paramos
sutartis, prižiūri projektų įgyvendinimą. Daugelio ESFA projektų
pagrindinis tikslas yra profesinis mokymas ir mokymosi visą gyvenimą
galimybės siekiant suteikti žmonėms naujų gebėjimų. ESFA projektai
skirti švietimo sistemoms, mokytojams ir mokiniams, kiti -- jauniems ar
pagyvenusiems darbo ieškantiems asmenims, treti -- įvairiomis sąlygomis
dirbantiems potencialiems verslininkams.

Išsamiau su ESFA galite susipažinti
[čia](https://www.esf.lt/lt/)

### Kvalifikacijų ir profesinio mokymo plėtros centras

Kvalifikacijų ir profesinio mokymo plėtros centras -- švietimo pagalbos
įstaiga, teikianti informacinę, ekspertinę, konsultacinę ir
kvalifikacijos tobulinimo pagalbą, įgyvendinanti valstybinę profesinio
mokymo ir mokymosi visą gyvenimą sistemų plėtros politiką. Ši įstaiga
tvarko Lietuvos kvalifikacijų sistemą, gerina profesinio mokymo kokybę,
plėtoja suaugusiųjų švietimo sistemą ir vykdo profesinio bei suaugusiųjų
mokymo dalyvių kvalifikacijos tobulinimą.

Išsamiau su šiuo centru galite susipažinti
[čia](https://www.kpmpc.lt/kpmpc/)

### Lietuvos mokinių neformaliojo švietimo centras

Lietuvos mokinių neformaliojo švietimo centras -- inicijuoja ir
dalyvauja rengiant teisės aktus, teikia siūlymus, kuria, diegia ir
skleidžia inovacijas neformaliojo vaikų švietimo politikos klausimais,
rengia mokytojų kvalifikacijos tobulinimo programas ir organizuoja jų
vykdymą, teikia metodinę pagalbą.

Išsamiau su šiuo centru galite susipažinti
[čia](https://www.lmnsc.lt/)

### Lietuvos vaikų ir jaunimo centras

Lietuvos vaikų ir jaunimo centras -- centras dalyvauja formuojant
neformaliojo vaikų švietimo politiką ir ją įgyvendinant -- inicijuoja
teisės aktų projektų rengimą neformaliojo vaikų švietimo srityje,
koordinuoja šioje srityje dirbančių mokytojų kvalifikacijos tobulinimą,
organizuoja neformaliojo švietimo nacionalinius bei tarptautinius
renginius vaikams ir jaunimui.

Išsamiau su šiuo centru galite susipažinti
[čia](https://lvjc.lt/)

### Mokslo ir enciklopedijų leidybos centras

Mokslo ir enciklopedijų leidybos centras -- valstybinė mokslo leidybos
įstaiga.

Išsamiau su šiuo centru galite susipažinti
[čia](https://www.melc.lt/lt/)

### Nacionalinis vėžio institutas

Nacionalinis vėžio institutas -- instituto misija yra vykdyti valstybei,
visuomenei, tarptautiniam bendradarbiavimui, ūkio subjektams svarbius
ilgalaikius mokslinius tyrimus ir eksperimentinę plėtrą, siekiant
pagerinti onkologinių pacientų diagnostikos, gydymo ir profilaktikos
efektyvumą ir sumažinti mirtingumą nuo vėžio, rengti onkologijos ir
gretutinių krypčių mokslininkus ir aukštos kvalifikacijos specialistus.

Išsamiau su Nacionaliniu vėžio institutu galite susipažinti
[čia](https://www.nvi.lt/)

### Vilniaus lietuvių namai

Vilniaus lietuvių namai -- dieninė, savarankiško mokymosi bendrojo
lavinimo gimnazija Vilniuje vykdanti pradinio, pagrindinio, vidurinio ir
papildomo ugdymo programas, orientuota į užsienio lietuvius.

Išsamiau su Vilniaus lietuvių namais galite susipažinti
[čia](http://www.lietuviunamai.vilnius.lm.lt/)

### AIKOS ir ŠVIS

AIKOS (atvira informavimo, konsultavimo ir orientavimo sistema) bei ŠVIS
(Švietimo valdymo informacinė sistema). AIKOS funkcija -- teikti
informaciją apie mokymosi galimybes Lietuvoje. Tuo tarpu ŠVIS kaupiami
duomenys apie ikimokyklinį, pradinį, pagrindinį, vidurinį ugdymą,
profesinį mokymą bei studijas. Duomenys naudojami skaičiuoti rodikliams,
kurių stebėjimas leidžia įvertinti Lietuvos švietimo būklę. Ši sistema
suteikia įrankius leidžiančius naudotojams analizuoti sukauptus duomenis
įvairiais pjūviais.

AIKOS rasite
[čia](https://www.aikos.smm.lt/Puslapiai/Pradinis.aspx)

ŠVIS rasite [čia](http://www.svis.smm.lt/)

## Komisijos ir darbo grupės

Tam tikrais atvejais į ŠMSM formuojamas komisijas bei darbo grupes yra
deleguojami studentų atstovai iš nacionalinių studentams atstovaujančių
organizacijų (t.y. Vilniaus universiteto Studentų atstovybės ir / arba
Lietuvos studentų sąjungos). Studentų atstovų skaičius varijuoja, tačiau
jų būna arba 1 mažesnėse, arba 2 didesnėse grupėse. Pavyzdžiui, 2018
metais sudarytoje darbo grupėje dėl Bolonijos proceso stebėsenos ir
įgyvendinimo koordinavimo Lietuvoje mes galime pamatyti du studentų
atstovus (vienas iš VU SA, kitas iš LSS) iš 17 narių. Studentų atstovai
į suformuotas darbo grupes gali būti deleguojami proaktyviai (kai
studentų savivalda kreipiasi į ŠMSM su prašymu įtraukti atstovą) arba
reaktyviai (kai ŠMSM ministras kreipiasi į studentų savivaldą dėl
atstovo delegavimo). Be konkrečių komisijų ar darbo grupių atvejų,
nacionaliniu mastu atstovaujančios studentų savivaldos gali palaikyti
dialogą su ŠMSM ministru, teikti ministerijai savo suformuotus
pasiūlymus švietimo politikai.

Išsamiau su ŠMSM komisijomis bei darbo grupėmis galite susipažinti
[čia](https://www.smm.lt/web/lt/komisijos-ir-darbo-grupes)
